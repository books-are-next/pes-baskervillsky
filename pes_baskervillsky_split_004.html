<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="II\. KLETBA BASKERVILLŮ\.">
    <meta name="apple-mobile-web-app-capable" content="yes">
    <title>II. KLETBA BASKERVILLŮ.</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./pes_baskervillsky_split_003.html">
    <link rel="next" href="./pes_baskervillsky_split_005.html">
    <meta name="nb-order" content="3">
    <link rel="self" href="pes_baskervillsky_split_004.html">
    <meta name="nb-identifier" content="doyle-pes-baskervillsky-9f9cc7b">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3331" data-nb-chars="20325">
    <nav role="doc-toc">
      <ul class="plain section">
        <li><a href="pes_baskervillsky_split_003.html">I. MR. SHERLOCK HOLMES.</a></li>
        <li><a href="pes_baskervillsky_split_004.html">II. KLETBA BASKERVILLŮ.</a></li>
        <li><a href="pes_baskervillsky_split_005.html">III. PROBLÉM.</a></li>
        <li><a href="pes_baskervillsky_split_006.html">IV. SIR JINDŘICH BASKERVILLE.</a></li>
        <li><a href="pes_baskervillsky_split_007.html">V. TŘI PŘETRŽENÉ NITKY.</a></li>
        <li><a href="pes_baskervillsky_split_008.html">VI. NA BASKERVILLSKÉM ZÁMKU.</a></li>
        <li><a href="pes_baskervillsky_split_009.html">VII. STAPLETONOVI Z MERRIPITSKÉHO DVORCE.</a></li>
        <li><a href="pes_baskervillsky_split_010.html">VIII. PRVNÍ ZPRÁVA DOKTORA WATSONA.</a></li>
        <li><a href="pes_baskervillsky_split_011.html">IX. DRUHÁ ZPRÁVA DOKTORA WATSONA.</a></li>
        <li><a href="pes_baskervillsky_split_012.html">X. VÝŇATEK Z DENNÍKU DOKTORA WATSONA.</a></li>
        <li><a href="pes_baskervillsky_split_013.html">XI. MUŽ S ÚTESU SKALNÍHO.</a></li>
        <li><a href="pes_baskervillsky_split_014.html">XII. SMRT NA MOČÁLE.</a></li>
        <li><a href="pes_baskervillsky_split_015.html">XIII. SÍTĚ SE ZATAHUJÍ.</a></li>
        <li><a href="pes_baskervillsky_split_016.html">XIV. PES BASKERVILLSKÝ.</a></li>
        <li><a href="pes_baskervillsky_split_017.html">XV. POHLED NAZPĚT.</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pes_baskervillsky_split_003.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="23"><span class="idea" data-nb-ref-number="1" id="idea1" data-nb-words="3" data-nb-chars="23">II. KLETBA BASKERVILLŮ.</span></h1>
        <section>
          <p class="chunk" data-nb-ref-number="2" data-nb-words="8" data-nb-chars="52"><span class="idea" data-nb-ref-number="2" id="idea2" data-nb-words="8" data-nb-chars="52">„Mám v&nbsp;kapse rukopis,“ pravil doktor Jakub Mortimer.</span></p>
          <p class="chunk" data-nb-ref-number="3" data-nb-words="22" data-nb-chars="149"><span class="idea" data-nb-ref-number="3" id="idea3" data-nb-words="22" data-nb-chars="149">„Pozoroval jsem to, když jste vstoupil do&nbsp;komnaty,“ pravil Holmes. „Jest to&nbsp;starobylý rukopis. S&nbsp;počátku osmnáctého století, ač-li neběží o&nbsp;padělek.“</span></p>
          <p class="chunk" data-nb-ref-number="4" data-nb-words="5" data-nb-chars="30"><span class="idea" data-nb-ref-number="4" id="idea4" data-nb-words="5" data-nb-chars="30">„Jak můžete to&nbsp;tvrditi, pane?“</span></p>
          <p class="chunk" data-nb-ref-number="5" data-nb-words="54" data-nb-chars="317"><span class="idea" data-nb-ref-number="5" id="idea5" data-nb-words="54" data-nb-chars="317">„Nechal jste po&nbsp;dobu, kdy jste mluvil, na&nbsp;palec neb dva rukopis z&nbsp;kapsy své vyčnívati, takže jsem ho&nbsp;mohl zkoumati. Musil by&nbsp;to&nbsp;býti ubohý znalec, který by&nbsp;nemohl uvésti datum některého dokumentu na&nbsp;desítiletí, aneb tak přibližně. Snad jste četl malou mou monografii o&nbsp;tomto předmětu. Kladu váš rukopis do&nbsp;roku 1730.“</span></p>
          <p class="chunk" data-nb-ref-number="6" data-nb-words="83" data-nb-chars="535"><span class="idea" data-nb-ref-number="6" id="idea6" data-nb-words="83" data-nb-chars="535">„Přesné datum jest 1742.“ Doktor Mortimer vytáhl rukopis ze&nbsp;své kapsy. „Rodinné papíry tyto svěřeny byly do&nbsp;uschování mého sirem Karlem Baskervillem, jehož náhlá, tragická smrt asi před třemi měsíci způsobila takové vzrušení v&nbsp;hrabství Devonském. Musím dodati, že&nbsp;jsem byl osobním přítelem Karla Baskervilla, i&nbsp;jeho lékařským rádcem. Byl to&nbsp;muž vážné mysli, bystrý, praktický, a&nbsp;prost vší fantastičnosti, jako já&nbsp;sám. Přes to&nbsp;pojímal tento dokument velmi vážně, a&nbsp;duše jeho uchystána byla na&nbsp;skon taký, jaký ho&nbsp;skutečně potom zastihl.“</span></p>
          <p class="chunk" data-nb-ref-number="7" data-nb-words="11" data-nb-chars="62"><span class="idea" data-nb-ref-number="7" id="idea7" data-nb-words="11" data-nb-chars="62">Holmes vztáhl ruku po&nbsp;rukopisu a&nbsp;rozložil ho&nbsp;na&nbsp;svých kolenou.</span></p>
          <p class="chunk" data-nb-ref-number="8" data-nb-words="25" data-nb-chars="157"><span class="idea" data-nb-ref-number="8" id="idea8" data-nb-words="25" data-nb-chars="157">„Povšimněte si, Watsone, jak střídavě používá se&nbsp;dlouze psaného a&nbsp;krátce psaného S. Jest to&nbsp;jedna z&nbsp;několika známek, jež mně dovolily určiti datum rukopisu.“</span></p>
          <p class="chunk" data-nb-ref-number="9" data-nb-words="13" data-nb-chars="72"><span class="idea" data-nb-ref-number="9" id="idea9" data-nb-words="13" data-nb-chars="72">Podíval jsem se&nbsp;přes jeho rameno na&nbsp;sežloutlý papír a&nbsp;na&nbsp;pobledlé písmo.</span></p>
          <p class="chunk" data-nb-ref-number="10" data-nb-words="14" data-nb-chars="95"><span class="idea" data-nb-ref-number="10" id="idea10" data-nb-words="14" data-nb-chars="95">V&nbsp;čele byl nadpis: „Baskervillský zámek“ a&nbsp;pod tím načrtán velikými číslicemi letopočet „1742“.</span></p>
          <p class="chunk" data-nb-ref-number="11" data-nb-words="6" data-nb-chars="33"><span class="idea" data-nb-ref-number="11" id="idea11" data-nb-words="6" data-nb-chars="33">„Zdá se&nbsp;to&nbsp;býti nějaká historka.“</span></p>
          <p class="chunk" data-nb-ref-number="12" data-nb-words="11" data-nb-chars="65"><span class="idea" data-nb-ref-number="12" id="idea12" data-nb-words="11" data-nb-chars="65">„Ano. Vypravuje se&nbsp;tu&nbsp;pověst, jež udržuje se&nbsp;v&nbsp;rodě Baskervillů.“</span></p>
          <p class="chunk" data-nb-ref-number="13" data-nb-words="17" data-nb-chars="97"><span class="idea" data-nb-ref-number="13" id="idea13" data-nb-words="17" data-nb-chars="97">„Avšak rozuměl jsem vám tak, že&nbsp;přejete si&nbsp;poraditi se&nbsp;se&nbsp;mnou o&nbsp;modernější a&nbsp;praktičtější věci?“</span></p>
          <p class="chunk" data-nb-ref-number="14" data-nb-words="34" data-nb-chars="226"><span class="idea" data-nb-ref-number="14" id="idea14" data-nb-words="34" data-nb-chars="226">„Ano – o&nbsp;nejmodernější! A&nbsp;v&nbsp;záležitosti nejpraktičtější a&nbsp;naléhavé; kteráž musí býti rozhodnuta ve&nbsp;dvaceti čtyřech hodinách. Avšak rukopis jest krátký, a&nbsp;jest v&nbsp;těsném spojení se&nbsp;záležitostí touto. Dovolíte-li, přečtu vám ho.“</span></p>
          <p class="chunk" data-nb-ref-number="15" data-nb-words="17" data-nb-chars="93"><span class="idea" data-nb-ref-number="15" id="idea15" data-nb-words="17" data-nb-chars="93">Holmes opřel se&nbsp;o&nbsp;lenoch své stolice, sepjal ruce na&nbsp;klíně a&nbsp;přivřel oči s&nbsp;výrazem resignace.</span></p>
          <p class="chunk" data-nb-ref-number="16" data-nb-words="17" data-nb-chars="123"><span class="idea" data-nb-ref-number="16" id="idea16" data-nb-words="17" data-nb-chars="123">Doktor Mortimer obrátil rukopis ke&nbsp;světlu a&nbsp;četl pronikavým a&nbsp;poněkud sykavým hlasem tuto prapodivnou, starobylou historii:</span></p>
          <p class="chunk" data-nb-ref-number="17" data-nb-words="83" data-nb-chars="484"><span class="idea" data-nb-ref-number="17" id="idea17" data-nb-words="83" data-nb-chars="484">O&nbsp;původu Psa Baskervillů mnoho se&nbsp;tvrdívalo mnohými, jelikož já&nbsp;však pocházím v&nbsp;přímé linii od&nbsp;Hugona Baskervilla a&nbsp;jelikož slyšel jsem historii tu&nbsp;od&nbsp;svého otce, který ji&nbsp;znal rovněž od&nbsp;otce svého, chci ji&nbsp;sepsati, věře pevně, že&nbsp;se&nbsp;přihodila právě tak, jak zde jest vypsána. A&nbsp;přál bych si, abyste i&nbsp;vy, synové moji, věřili, že&nbsp;táž Spravedlnost, kteráž trestá hřích, může ho&nbsp;i&nbsp;milostivě prominouti, a&nbsp;že&nbsp;žádná kletba není tak těžká, aby nemohla býti odčiněna modlitbou a&nbsp;kajicností.</span></p>
          <p class="chunk" data-nb-ref-number="18" data-nb-words="34" data-nb-chars="212"><span class="idea" data-nb-ref-number="18" id="idea18" data-nb-words="34" data-nb-chars="212">Učte se&nbsp;tudíž z&nbsp;vyprávění tohoto, nikoli se&nbsp;desíti následků minulosti, nýbrž raději býti bdělými v&nbsp;budoucnosti, aby ony kleté vášně, jimiž rodina naše trpěla tak těžce, nebyly opět rozpoutány k&nbsp;veliké naší zkáze.</span></p>
          <p class="chunk" data-nb-ref-number="19" data-nb-words="166" data-nb-chars="1005"><span class="idea" data-nb-ref-number="19" id="idea19" data-nb-words="166" data-nb-chars="1005">Vězte tedy, že&nbsp;v&nbsp;době naší Velké Revoluce (historii její, jak ji&nbsp;podal učený lord Clarendon, doporučuji co&nbsp;nejdůtklivěji vaší pozornosti) bylo toto panské sídlo Baskervillův obýváno Hugonem téhož jména, i&nbsp;nemůže býti zapřeno, že&nbsp;to&nbsp;byl velmi zdivočilý, prostopášný a&nbsp;bezbožný muž. To&nbsp;však v&nbsp;pravdě byli by&nbsp;mu&nbsp;sousedé jeho prominuli, neboť světci nerodili se&nbsp;nikdy v&nbsp;tomto kraji. Avšak Hugo byl oddán i&nbsp;chtíčům a&nbsp;ukrutnostem, jež učinily jméno jeho pověstným na&nbsp;celém Západě. I&nbsp;přihodilo se, že&nbsp;tento Hugo vzplanul láskou (ač-li vášeň tak temná může býti nazvána jménem tak světlým) – vzplanul láskou k&nbsp;dceři statkáře, jenž měl pozemky na&nbsp;hranici panství Baskervillův. Avšak mladá dívka, jež byla ctnostná a&nbsp;dobré pověsti, vyhýbala se&nbsp;mu&nbsp;vždycky, neboť jeho zlopověstné jméno ji&nbsp;děsilo. Ale přihodilo se, že&nbsp;v&nbsp;den svatého Michala tento Hugo ještě s&nbsp;pěti neb šesti zlotřilými a&nbsp;prostopášnými soudruhy svými vplížil se&nbsp;na&nbsp;dvorec a&nbsp;unesl dívku, neboť její otec a&nbsp;její bratři nebyli doma, jak Hugo dobře věděl.</span></p>
          <p class="chunk" data-nb-ref-number="20" data-nb-words="61" data-nb-chars="360"><span class="idea" data-nb-ref-number="20" id="idea20" data-nb-words="61" data-nb-chars="360">Když přivedli dívku do&nbsp;zámku a&nbsp;uvěznili ji&nbsp;v&nbsp;hořejší síni, zasedli Hugo a&nbsp;jeho přátelé dole k&nbsp;dlouhým hodům, jak bývalo jejich zvykem. Ubohé dívčině nahoře točila se&nbsp;as&nbsp;hlava, když slyšela zpěv, lomoz a&nbsp;strašlivé kletby, jež ozývaly se&nbsp;k&nbsp;ní&nbsp;zdola, neboť říkalo se, že&nbsp;slova, jakáž pronášel Hugo Baskerville, když byl vínem opojen, musila mu&nbsp;zjednati zatracení.</span></p>
          <p class="chunk" data-nb-ref-number="21" data-nb-words="57" data-nb-chars="322"><span class="idea" data-nb-ref-number="21" id="idea21" data-nb-words="57" data-nb-chars="322">Na&nbsp;konec dívka v&nbsp;zoufalství a&nbsp;v&nbsp;strachu svém učinila, před čím by&nbsp;se&nbsp;byl děsil snad i&nbsp;nejstatečnější a&nbsp;nejobratnější muž, neboť, chytajíc se&nbsp;za&nbsp;úponky břečťanu, kterýž pokrýval (a pokrývá dosud) jižní stěnu zámku, spustila se&nbsp;s&nbsp;pod střechy až&nbsp;dolů a&nbsp;prchala domů přes močál; tři míle byly mezi zámkem a&nbsp;domkem otce jejího.</span></p>
          <p class="chunk" data-nb-ref-number="22" data-nb-words="145" data-nb-chars="804"><span class="idea" data-nb-ref-number="22" id="idea22" data-nb-words="145" data-nb-chars="804">I&nbsp;přihodilo se, že&nbsp;krátce na&nbsp;to&nbsp;Hugo opustil hosty své, by&nbsp;donesl krmě a&nbsp;nápoje, a&nbsp;snad chystal ještě něco horšího – dívce zajaté, i&nbsp;nalezl klec prázdnu, ptáček uletěl. Tu&nbsp;zdálo se, jakoby muž byl býval náhle ďáblem posedlým, neboť seběhnuv po&nbsp;schodech do&nbsp;jídelny, vyskočil na&nbsp;velký stůl, odkopávaje láhve a&nbsp;talíře, i&nbsp;křičel hlasitě celé společnosti, že&nbsp;ještě téže noci chce vydati tělo i&nbsp;duši mocem zlým, kdyžtě jen zmocní se&nbsp;znovu holčice té. A&nbsp;zatím co&nbsp;hodovníci ztrnule stáli tu&nbsp;vůči zuřivosti muže, jeden z&nbsp;nich, horší snad ještě neb opilejší než ostatní, zvolal, že&nbsp;by&nbsp;měli poštvati psy na&nbsp;ni. Načež Hugo vyběhl z&nbsp;domu, křiče na&nbsp;sluhy, by&nbsp;osedlali jeho klisnu a&nbsp;aby vypustili smečku psů. I&nbsp;podav psům šátek dívčí, kynul jim ven, a&nbsp;již vyřítil se&nbsp;s&nbsp;nimi za&nbsp;divého pokřiku přes močál do&nbsp;měsíční noci.</span></p>
          <p class="chunk" data-nb-ref-number="23" data-nb-words="74" data-nb-chars="460"><span class="idea" data-nb-ref-number="23" id="idea23" data-nb-words="74" data-nb-chars="460">Po&nbsp;nějakou dobu hodovníci stáli ztrnulí, nejsouce s&nbsp;to, pochopiti, co&nbsp;stalo se&nbsp;v&nbsp;takovém kvapu. Avšak pozvolna jich mysl zakalená počala si&nbsp;uvědomovati povahu činu, jakýž má&nbsp;býti spáchán v&nbsp;bažinách. I&nbsp;nastalo nyní pravé vzbouření, někteří volali po&nbsp;svých bambitkách, jiní po&nbsp;svých koních a&nbsp;jiní po&nbsp;dalších lahvích vína. Pozvolna však trochu rozmyslu vrátilo se&nbsp;do&nbsp;jich hlav zmatených, a&nbsp;všichni, počtem třináct, vsedli na&nbsp;koně a&nbsp;vyjeli ven za&nbsp;pronásledovateli.</span></p>
          <p class="chunk" data-nb-ref-number="24" data-nb-words="18" data-nb-chars="110"><span class="idea" data-nb-ref-number="24" id="idea24" data-nb-words="18" data-nb-chars="110">Měsíc zářil jasně nad nimi, i&nbsp;jeli tryskem cestou, kterou musila se&nbsp;dáti dívka, chtěla-li dosíci svého domova.</span></p>
          <p class="chunk" data-nb-ref-number="25" data-nb-words="54" data-nb-chars="315"><span class="idea" data-nb-ref-number="25" id="idea25" data-nb-words="54" data-nb-chars="315">Urazili již míli neb dvě, když minuli jednoho z&nbsp;ovčáků, kterýž pásává za&nbsp;noci ovce na&nbsp;bařinách, i&nbsp;volali naň, zdaž viděl smečku psů poštvaných. A&nbsp;muž ten, jak historie praví, byl strachem tak ohromen, že&nbsp;nemohl skorém ani mluviti, ale konečně pravil přece, že&nbsp;viděl skutečně dívku nešťastnou, a&nbsp;psy v&nbsp;patách jejích.</span></p>
          <p class="chunk" data-nb-ref-number="26" data-nb-words="38" data-nb-chars="200"><span class="idea" data-nb-ref-number="26" id="idea26" data-nb-words="38" data-nb-chars="200">‚Avšak viděl jsem více než to,‘ dodal, ‚neboť Hugo Baskerville pádil kol mne na&nbsp;svém černém oři, a&nbsp;za&nbsp;ním hnal se&nbsp;tiše takový pes pekelného zjevu, že&nbsp;nedej Bůh, abych já&nbsp;ho&nbsp;měl někdy ve&nbsp;svých patách.‘</span></p>
          <p class="chunk" data-nb-ref-number="27" data-nb-words="85" data-nb-chars="479"><span class="idea" data-nb-ref-number="27" id="idea27" data-nb-words="85" data-nb-chars="479">„Opilé panstvo zaklelo na&nbsp;ovčáka a&nbsp;pádilo dále. Brzy však mráz proběhl jim po&nbsp;zádech, neboť zaslechli zvuk, jakoby cosi hnalo se&nbsp;přes močál, a&nbsp;již hnala se&nbsp;tryskem černá klisna kol nich, pokryta bílou pěnou, uzda jedí vláčela se&nbsp;po&nbsp;zemi, a&nbsp;sedlo její bylo prázdné. Hodovníci srazili se&nbsp;nyní k&nbsp;sobě, neboť veliký strach je&nbsp;zachvátil, jeli však dále ještě močálem, ačkoli každý z&nbsp;nich, kdyby byl býval sám, byl by&nbsp;býval rád koněm otočil. Jedouce tak pomaloučku, ocitli se&nbsp;až&nbsp;u&nbsp;psů.</span></p>
          <p class="chunk" data-nb-ref-number="28" data-nb-words="38" data-nb-chars="231"><span class="idea" data-nb-ref-number="28" id="idea28" data-nb-words="38" data-nb-chars="231">Psi tito, ačkoli známi svojí odvážností a&nbsp;dobré raçy, schoulili se&nbsp;kňučíce při vchodu do&nbsp;hluboké úžlabiny, ano někteří odplížili se&nbsp;stranou a&nbsp;jiní se&nbsp;srstí zježenou a&nbsp;očima vyděšenýma zírali do&nbsp;úzké rokle, před nimi se&nbsp;rozvírající.</span></p>
          <p class="chunk" data-nb-ref-number="29" data-nb-words="197" data-nb-chars="1165"><span class="idea" data-nb-ref-number="29" id="idea29" data-nb-words="197" data-nb-chars="1165">Hodovníci stanuli, a&nbsp;střízlivější nyní většina jich nechtěla dále jeti – pouze tři nejsmělejší z&nbsp;nich, nebo snad nejopilejší pustili se&nbsp;dále do&nbsp;úžlabiny. Tato otevírala se&nbsp;nyní v&nbsp;široký prostor, v&nbsp;němž stály dva z&nbsp;oněch kamenů, jež tam podnes jest viděti, a&nbsp;kteréž byly tam postaveny zapomenutým nějakým kmenem v&nbsp;dávnověku. Měsíc svítil jasně na&nbsp;prostor ten, a&nbsp;tam ve&nbsp;středu spočívala nešťastná dívka na&nbsp;místě, kdež byla klesla, usmrcena hrůzou i&nbsp;únavou. Avšak nebyl to&nbsp;pohled na&nbsp;její tělo ani pohled na&nbsp;tělo Hugona Baskervilla, jež leželo poblíž ní, nebyl to&nbsp;tento pohled, jenž zježil vlasy na&nbsp;hlavě oněch ďáblu propadlých zlotřilců, nýbrž cosi velikého, což tkvělo nad Hugonem a&nbsp;rozdíralo hrdlo jeho – velká černá to&nbsp;bestie tvaru psího, avšak větší nežli kterýkoli pes, jejž byly kdy oči smrtelníků spatřily. A&nbsp;když spatřili příšeru tu&nbsp;drásati hrdlo Hugona Baskervilla, již také pes obrátil svítící oči a&nbsp;zkrvácené tesáky své k&nbsp;nim; tři jezdci vzkřikli děsem o&nbsp;ten drahý život a&nbsp;ujížděli úprkem za&nbsp;stálých výkřiků zděšení nazpět přes močál. Jeden z&nbsp;nich, praví se, zemřel téže noci, zemřel z&nbsp;toho, co&nbsp;byl viděl, a&nbsp;druzí dva byli muži zlomenými po&nbsp;celý svůj život.</span></p>
          <p class="chunk" data-nb-ref-number="30" data-nb-words="112" data-nb-chars="661"><span class="idea" data-nb-ref-number="30" id="idea30" data-nb-words="112" data-nb-chars="661">Taková jest, synové moji, historie o&nbsp;prvním zjevení se&nbsp;psa, o&nbsp;němž se&nbsp;praví, že&nbsp;od&nbsp;té&nbsp;doby tak krutou byl mukou pro rod náš. Sepsal jsem historii tu, protože to, co&nbsp;jest jasně známo, méně hrůzy působí než to, co&nbsp;se&nbsp;pouze napovídá a&nbsp;tuší. Nemůže ovšem býti popřeno, že&nbsp;mnozí z&nbsp;rodiny naší zemřeli smrtí nešťastnou, smrtí náhlou, krvavou a&nbsp;tajuplnou. Leč oddejme se&nbsp;v&nbsp;neskonalou dobrotu Boží prozřetelnosti, kteráž nechce zajisté trestati nevinného i&nbsp;v&nbsp;třetím neb čtvrtém pokolení, jak se&nbsp;hrozí v&nbsp;Písmě Svatém. Této Prozřetelnosti, synové moji, doporučuji vás tímto, i&nbsp;radím vám, byste obezřele míjeli močál temný v&nbsp;hodinách těch, kdy moci zlé provozují svůj rej.</span></p>
          <p class="chunk" data-nb-ref-number="31" data-nb-words="20" data-nb-chars="126"><span class="idea" data-nb-ref-number="31" id="idea31" data-nb-words="20" data-nb-chars="126">(Toto vypsáno jest Hugonem Baskervillem synům jeho Rodgerovi a&nbsp;Janovi s&nbsp;příkazem, aby nic o&nbsp;tom neříkali sestře své Alžbětě.)“</span></p>
          <p class="chunk" data-nb-ref-number="32" data-nb-words="18" data-nb-chars="116"><span class="idea" data-nb-ref-number="32" id="idea32" data-nb-words="18" data-nb-chars="116">Když doktor Mortimer dočetl podivnou historii tuto, zvedl si&nbsp;brejle na&nbsp;čelo a&nbsp;pohleděl napjatě na&nbsp;Sherlocka Holmesa.</span></p>
          <p class="chunk" data-nb-ref-number="33" data-nb-words="9" data-nb-chars="51"><span class="idea" data-nb-ref-number="33" id="idea33" data-nb-words="9" data-nb-chars="51">Tento zíval a&nbsp;odhodil koneček své cigarety do&nbsp;ohně.</span></p>
          <p class="chunk" data-nb-ref-number="34" data-nb-words="2" data-nb-chars="15"><span class="idea" data-nb-ref-number="34" id="idea34" data-nb-words="2" data-nb-chars="15">„Nuže?“ pravil.</span></p>
          <p class="chunk" data-nb-ref-number="35" data-nb-words="3" data-nb-chars="34"><span class="idea" data-nb-ref-number="35" id="idea35" data-nb-words="3" data-nb-chars="34">„Neshledáváte historii zajímavou?“</span></p>
          <p class="chunk" data-nb-ref-number="36" data-nb-words="13" data-nb-chars="83"><span class="idea" data-nb-ref-number="36" id="idea36" data-nb-words="13" data-nb-chars="83">„Ano – pro sběratele báchorek.“ Doktor Mortimer vytáhl složené noviny ze&nbsp;své kapsy.</span></p>
          <p class="chunk" data-nb-ref-number="37" data-nb-words="37" data-nb-chars="242"><span class="idea" data-nb-ref-number="37" id="idea37" data-nb-words="37" data-nb-chars="242">„Nuže, pane Holmesi, předložím vám něco novějšího. Totoť jest číslo ‚Devon Country Chronicle‘ ze&nbsp;čtrnáctého června tohoto roku. Jest to&nbsp;krátké líčení příběhů, které udály se&nbsp;při smrti sira Karla Baskervilla, jež nadešla několik dní před tím.“</span></p>
          <p class="chunk" data-nb-ref-number="38" data-nb-words="12" data-nb-chars="70"><span class="idea" data-nb-ref-number="38" id="idea38" data-nb-words="12" data-nb-chars="70">Přítel můj naklonil se&nbsp;poněkud vpřed a&nbsp;výraz jeho stal se&nbsp;napjatějším.</span></p>
          <p class="chunk" data-nb-ref-number="39" data-nb-words="11" data-nb-chars="58"><span class="idea" data-nb-ref-number="39" id="idea39" data-nb-words="11" data-nb-chars="58">Návštěvník náš spustil brejle opět na&nbsp;oči, i&nbsp;jal se&nbsp;čisti:</span></p>
          <p class="chunk" data-nb-ref-number="40" data-nb-words="92" data-nb-chars="613"><span class="idea" data-nb-ref-number="40" id="idea40" data-nb-words="92" data-nb-chars="613">„Právě sděluje se&nbsp;smrt sira Karla Baskervilla, jehož jméno bylo uváděno jakožto jméno pravděpodobného kandidáta liberálního pro střední kraj Devonského hrabství při příštích volbách. Ačkoli sir Karel sídlil na&nbsp;Baskervillském zámku po&nbsp;dobu teprve poměrně krátkou, jeho přívětivost a&nbsp;neobyčejná šlechetnost získaly mu&nbsp;lásky a&nbsp;vážnosti všech, kdož zapředu styk s&nbsp;ním. V&nbsp;našich dnech u&nbsp;tak zvaných Nouveaux Riehes pookřeje člověk, setká-li se&nbsp;s&nbsp;potomkem starousedlého, zlými časy postiženého rodu – s&nbsp;potomkem, kterýž dovedl si&nbsp;získati jmění vlastní silou a&nbsp;vrátiti se&nbsp;s&nbsp;ním, aby znovuvzkřísil bývalý lesk své rodiny.</span></p>
          <p class="chunk" data-nb-ref-number="41" data-nb-words="32" data-nb-chars="198"><span class="idea" data-nb-ref-number="41" id="idea41" data-nb-words="32" data-nb-chars="198">„Sir Karel, jak jest dobře známo, vydělal veliké peníze jihoafrickými spekulacemi. Moudřejší nežli ti, kteří čekají, až&nbsp;štěstí obrátí se&nbsp;proti nim, zrealisoval zisk svůj a&nbsp;vrátil se&nbsp;s&nbsp;ním do&nbsp;Anglie.</span></p>
          <p class="chunk" data-nb-ref-number="42" data-nb-words="85" data-nb-chars="524"><span class="idea" data-nb-ref-number="42" id="idea42" data-nb-words="85" data-nb-chars="524">„Jest to&nbsp;teprve dvě léta, co&nbsp;se&nbsp;usídlil na&nbsp;Baskervillském zámku. A&nbsp;všeobecně hovoří se&nbsp;o&nbsp;tom, jak značného rozsahu byly by&nbsp;za&nbsp;něho nabyly přestavby a&nbsp;opravy, jež přerušeny byly nyní smrtí jeho. An&nbsp;byl sám bezdětek, bylo jeho přáním, opětně veřejně vysloveným, aby celý kraj po&nbsp;dobu vlastního jeho živobytí používal výhod z&nbsp;velikého jmění jeho, a&nbsp;mnohý protož bude míti i&nbsp;osobní příčiny, aby oplakával předčasnou jeho smrt. Šlechetné dary k&nbsp;místním a&nbsp;krajským účelům dobročinným bývaly častěji zaznamenány v&nbsp;těchto sloupcích.</span></p>
          <p class="chunk" data-nb-ref-number="43" data-nb-words="141" data-nb-chars="935"><span class="idea" data-nb-ref-number="43" id="idea43" data-nb-words="141" data-nb-chars="935">„Okolnosti spojené se&nbsp;smrtí sira Karla nebyly úplně zjištěny vyšetřováním, avšak učiněno bylo aspoň dosti, aby zarazilo se&nbsp;šíření pověstí, k&nbsp;nimž místní pověra dala vznik. A&nbsp;není důvodu souditi na&nbsp;nekalý čin nějaký, aneb přičítali smrt nějaké nadpřirozené příčině. Sir Karel byl vdovec, o&nbsp;kterémž se&nbsp;praví, že&nbsp;býval v&nbsp;některých směrech výstřední mysli. Přes svoje značné jmění byl mužem prostým v&nbsp;osobním způsobu živobytí, a&nbsp;jeho služebnictvo na&nbsp;zámku Baskervillů sestávalo jedině z&nbsp;manželů Barrymorových, z&nbsp;nichž muž zastával úkol posluhovače při stolu, a&nbsp;žena byla hospodyní. Jich výpovědi, potvrzené výpovědí několika přátel, nasvědčovaly tomu, že&nbsp;zdraví sira Karla bylo od&nbsp;nějaké doby rozrušené a&nbsp;poukazovalo zvláště k&nbsp;jakési srdeční chorobě, jež jevívala se&nbsp;občas v&nbsp;náhle změněné barvě obličeje nebožákova, v&nbsp;záchvatech záduchy a&nbsp;občasné nervosní sklíčenosti. Doktor Mortimer, přítel a&nbsp;lékař zesnulého, dal výpověď v&nbsp;tomže smyslu.</span></p>
          <p class="chunk" data-nb-ref-number="44" data-nb-words="74" data-nb-chars="495"><span class="idea" data-nb-ref-number="44" id="idea44" data-nb-words="74" data-nb-chars="495">„Okolnosti celého případu jsou velmi prosty. Sir Karel Baskerville měl každé noci, nežli ulehl, zvyk, projiti se&nbsp;pověstným tisovým stromořadím při zámku Baskervillském. Výpovědi Barrymorových zmiňovaly se&nbsp;o&nbsp;tomto jeho zvyku. Dne čtvrtého června sir Karel projevil svůj úmysl, odjeti nejbližšího dne do&nbsp;Londýna, a&nbsp;nařídil Barrymorovým, aby připravili jeho zavazadla. Večer před tím vyšel si&nbsp;jako obvykle na&nbsp;svou noční procházku, na&nbsp;níž obyčejně vykouřil doutník. A&nbsp;s&nbsp;procházky té&nbsp;se&nbsp;již nevrátil.</span></p>
          <p class="chunk" data-nb-ref-number="45" data-nb-words="40" data-nb-chars="247"><span class="idea" data-nb-ref-number="45" id="idea45" data-nb-words="40" data-nb-chars="247">„O půlnoci Barrymore, shledav vchod zámku ještě otevřeným, byl tím poděšen, i&nbsp;rozsvítiv svítilnu, jal se&nbsp;hledati svého pána. Den ten byl deštivý, i&nbsp;bylo snadno sledovati stopy sira stromořadím. Na&nbsp;polovici cesty té&nbsp;jsou vrátka, jež vedou k&nbsp;močálu.</span></p>
          <p class="chunk" data-nb-ref-number="46" data-nb-words="65" data-nb-chars="394"><span class="idea" data-nb-ref-number="46" id="idea46" data-nb-words="65" data-nb-chars="394">Nalezeny známky, podle nichž lze souditi, že&nbsp;sir Karel stál tam delší dobu. Potom kráčel dále stromořadím dolů, a&nbsp;na&nbsp;nejdálnějším konci stromořadí toho nalezeno bylo jeho tělo. Jedna okolnost ve&nbsp;výpovědi Barrymorových nebyla ještě vysvětlena, totiž, že&nbsp;ráz stop pána jejich změnil se&nbsp;od&nbsp;té&nbsp;chvíle, kdy se&nbsp;byl pozastavil u&nbsp;zmíněných vrátek, a&nbsp;že, jak se&nbsp;zdá, odtamtud ubíral se&nbsp;dále po&nbsp;špičkách.</span></p>
          <p class="chunk" data-nb-ref-number="47" data-nb-words="94" data-nb-chars="580"><span class="idea" data-nb-ref-number="47" id="idea47" data-nb-words="94" data-nb-chars="580">Jistý Murphy, cikánský obchodník s&nbsp;koňmi, v&nbsp;době té&nbsp;dlel kdesi na&nbsp;bařině nedaleko močálu, avšak dle vlastního doznání byl podnapilým, i&nbsp;prohlásil, že&nbsp;slyšel výkřiky, ale bylo nemožno konstatovati, kterým směrem přicházely. Na&nbsp;těle sira Karla nebylo lze zjistiti žádných známek násilí, ačkoli pak dle výpovědí lékaře tvář jeho byla neuvěřitelně strhána a&nbsp;zkroucena, a&nbsp;to&nbsp;tak značně, že&nbsp;doktor Mortimer nechtěl nejprve ani věřiti, že&nbsp;spočívá tu&nbsp;před ním jeho přítel a&nbsp;jeho pacient – tož vysvětlil se&nbsp;zjev ten tím, že&nbsp;není to&nbsp;neobvyklý případ při smrti, vznikající z&nbsp;křečí srdečních.</span></p>
          <p class="chunk" data-nb-ref-number="48" data-nb-words="138" data-nb-chars="870"><span class="idea" data-nb-ref-number="48" id="idea48" data-nb-words="138" data-nb-chars="870">„Tento výklad byl potvrzen pitvou po&nbsp;smrti provedenou, jež objevila u&nbsp;zesnulého dávnou organickou vadu, a&nbsp;přísedící, již měli se&nbsp;o&nbsp;příčině smrti vyslovili, pronesli výrok, odpovídající lékařově výpovědi. Jest dobře, že&nbsp;stalo se&nbsp;tak, neboť jest, prostě řečeno, nanejvýš důležito, aby i&nbsp;dědic sira Karla sídlil na&nbsp;zámku a&nbsp;aby pokračoval v&nbsp;dobrodějném působení, jež bylo tak smutně přerušeno. Kdyby prosaický nález soudní nebyl nadobro učinil konec romantickým pověstem, jež se&nbsp;šířily ve&nbsp;spojení s&nbsp;událostí tou, bylo by&nbsp;bývalo nesnadno nalézti toho, kdo byl by&nbsp;chtěl zámek Baskervillský obývati. Nejbližším příbuzným jest, jak se&nbsp;praví, Master Jindřich Baskerville, ač-li ještě žije, syn mladšího bratra sira Karla. Dle toho, co&nbsp;naposled o&nbsp;něm slyšeno bylo, nalézal se&nbsp;mladý muž v&nbsp;Americe, i&nbsp;bylo již zavedeno pátrání po&nbsp;něm, aby byl zpraven o&nbsp;tom, jaké jmění mu&nbsp;připadlo.“</span></p>
          <p class="chunk" data-nb-ref-number="49" data-nb-words="12" data-nb-chars="65"><span class="idea" data-nb-ref-number="49" id="idea49" data-nb-words="12" data-nb-chars="65">Doktor Mortimer složil opět své noviny a&nbsp;vložil je&nbsp;zase do&nbsp;kapsy.</span></p>
          <p class="chunk" data-nb-ref-number="50" data-nb-words="14" data-nb-chars="94"><span class="idea" data-nb-ref-number="50" id="idea50" data-nb-words="14" data-nb-chars="94">„Totoť jsou, pane Holmesi, pokud běží o&nbsp;smrt sira Karla Baskervilla, okolnosti veřejně známé.“</span></p>
          <p class="chunk" data-nb-ref-number="51" data-nb-words="66" data-nb-chars="443"><span class="idea" data-nb-ref-number="51" id="idea51" data-nb-words="66" data-nb-chars="443">„Musím vám poděkovati,“ pravil Sherlock Holmes, „že jste upoutal pozornost mou na&nbsp;případ, kterýž skýtá zajisté některé zajímavé stránky. Povšiml jsem si&nbsp;několika poznámek v&nbsp;novinách o&nbsp;něm, ale byl jsem v&nbsp;době té&nbsp;právě neobyčejně zaměstnán malou aférou, totiž aférou vatikánských kamejí, a&nbsp;ve&nbsp;své snaze, zavděčiti se&nbsp;papeži, nedbal jsem valně některých anglických případů. Tento článek obsahuje, jak jste řekl, veškeré okolnosti veřejně známé?“</span></p>
          <p class="chunk" data-nb-ref-number="52" data-nb-words="2" data-nb-chars="11"><span class="idea" data-nb-ref-number="52" id="idea52" data-nb-words="2" data-nb-chars="11">„Tak jest!“</span></p>
          <p class="chunk" data-nb-ref-number="53" data-nb-words="6" data-nb-chars="42"><span class="idea" data-nb-ref-number="53" id="idea53" data-nb-words="6" data-nb-chars="42">„Sdělte mi&nbsp;tedy okolnosti důvěrného rázu.“</span></p>
          <p class="chunk" data-nb-ref-number="54" data-nb-words="21" data-nb-chars="133"><span class="idea" data-nb-ref-number="54" id="idea54" data-nb-words="21" data-nb-chars="133">Při slovech těch opřel se&nbsp;Holmes o&nbsp;lenoch sedadla, sepjal ruce na&nbsp;klíně, a&nbsp;tvář jeho nabyla nevyzpytatelného, avšak pozorného výrazu.</span></p>
          <p class="chunk" data-nb-ref-number="55" data-nb-words="101" data-nb-chars="640"><span class="idea" data-nb-ref-number="55" id="idea55" data-nb-words="101" data-nb-chars="640">„Vyhovím vám a&nbsp;sdělím vám, co&nbsp;jsem nesdělil ještě nikomu,“ pravil doktor Mortimer, kterýž počal jeviti známky velikého vzrušení. „Příčinou, proč zatajil jsem věc tu&nbsp;při výslechu o&nbsp;nálezu mrtvoly bylo, že&nbsp;muž vědy váhá veřejně stavěti se&nbsp;na&nbsp;stanovisko, že&nbsp;podporuje lidovou pověru. Dalším důvodem mým bylo, že&nbsp;Baskervillský zámek zůstal by&nbsp;jistě neobýván, kdyby čímkoli byla zhoršena ještě pověst jeho, beztak dost děsivá. Z&nbsp;obou příčin těchto myslil jsem, že&nbsp;učiním dobře, když řeknu raději méně z&nbsp;toho, co&nbsp;vím, zvláště když nemohl žádný prospěch praktický z&nbsp;toho vyplynouti. Avšak nemám příčiny, proč vůči vám bych nebyl dokonale upřímným.</span></p>
          <p class="chunk" data-nb-ref-number="56" data-nb-words="85" data-nb-chars="550"><span class="idea" data-nb-ref-number="56" id="idea56" data-nb-words="85" data-nb-chars="550">„Bařinatý kraj onen jest jen řídce obydlen, a&nbsp;obyvatelé jsou vzájemně na&nbsp;sebe odkázáni. Z&nbsp;příčiny té&nbsp;vídal jsem také velmi často sira Karla Baskervilla. Mimo Mastera Franklanda z&nbsp;lafterského dvorce a&nbsp;jistého přírodozpytce Mastera Stapletona, není tam na&nbsp;mnoho mil vzdělaných lidí. Sir Karel byl muž samotář, avšak průběh choroby jeho svedl nás častěji a&nbsp;společný zájem vědecký sblížil nás trvale. Přítel můj přinesl si&nbsp;z&nbsp;Jižní Afriky mnoho vědeckých informací, a&nbsp;mnohý milý večer strávili jsme, rozprávějíce o&nbsp;srovnávací anatomii Křováků a&nbsp;Hotentotů.</span></p>
          <p class="chunk" data-nb-ref-number="57" data-nb-words="53" data-nb-chars="309"><span class="idea" data-nb-ref-number="57" id="idea57" data-nb-words="53" data-nb-chars="309">„V posledních měsících pozoroval jsem stále jasněji, že&nbsp;čivní soustava sira Karla napjata byla do&nbsp;krajnosti, že&nbsp;div se&nbsp;nervy jeho nestrhaly. Legendu, kterou jsem vám právě předčítal, vštípil si&nbsp;v&nbsp;mysl tak, že&nbsp;ačkoli byly to&nbsp;vlastní jeho pozemky, nic nemohlo ho&nbsp;příměti k&nbsp;tomu, aby se&nbsp;za&nbsp;noci odebral na&nbsp;močál.</span></p>
          <p class="chunk" data-nb-ref-number="58" data-nb-words="268" data-nb-chars="1573"><span class="idea" data-nb-ref-number="58" id="idea58" data-nb-words="268" data-nb-chars="1573">„Snad se&nbsp;vám to&nbsp;bude zdáti neuvěřitelné, pane Holmesi, avšak pravda jest, že&nbsp;sir Karel byl hluboce přesvědčen, že&nbsp;strašlivý osud jakýs vznáší se&nbsp;nad rodinou jeho, a&nbsp;ovšem upomínky, jež měl na&nbsp;své předky, nebyly povzbuzující. Myšlenka, že&nbsp;cosi z&nbsp;říše duchů vznáší se&nbsp;kol něho, děsila jej neustále, a&nbsp;nejednou tázával se&nbsp;mne, zdaž za&nbsp;svých lékařských vyjížděk nočních neviděl jsem nějakého zvláštního zjevu, neb zdaž neslyšel jsem štěkot psí. Otázku poslední kladl mi&nbsp;několikrát, a&nbsp;vždy hlasem, jenž se&nbsp;chvěl rozčilením. Pamatuji se&nbsp;velmi dobře, jak jednoho večera, asi tři neděle před osudnou událostí, přijel jsem k&nbsp;jeho domu. On&nbsp;náhodou stál před vchodem zámku. Sestoupil jsem se&nbsp;svého gigu, i&nbsp;stanul jsem přímo před ním, když tu&nbsp;spatřil jsem, jak oči jeho hledí přes má&nbsp;ramena a&nbsp;upírají se&nbsp;kamsi za&nbsp;mne s&nbsp;výrazem nejhroznějšího zděšení. Otočil jsem se, i&nbsp;zahlédl jsem ještě jakž takž postavu jakous, kterou jsem měl za&nbsp;veliké černé tele, přecházející přes konec cesty. Sir Karel byl však tak rozčilen a&nbsp;poděšen, že&nbsp;musil jsem se&nbsp;odebrati na&nbsp;místo, kdež jsme zvíře spatřili, a&nbsp;poohlédnouti se&nbsp;po&nbsp;něm. Avšak zjev zmizel, na&nbsp;mysl sira Karla učinil však zřejmě dojem co&nbsp;nejhorší. Prodlel jsem s&nbsp;ním po&nbsp;celý večer, a&nbsp;právě u&nbsp;této příležitosti to&nbsp;bylo, že&nbsp;svěřil mně – aby mi&nbsp;vysvětlil vzrušení svoje – rukopis s&nbsp;onou historií, kterou jsem přečetl, když jsem k&nbsp;vám přišel. Zmiňuji se&nbsp;o&nbsp;malé této episodě, protože jest důležitá vzhledem k&nbsp;tragedii, jež následovala, avšak v&nbsp;době oné byl jsem přesvědčen, že&nbsp;věc jest zcela všedního rázu, a&nbsp;že&nbsp;rozčilení přítelovo není odůvodněno.</span></p>
          <p class="chunk" data-nb-ref-number="59" data-nb-words="84" data-nb-chars="500"><span class="idea" data-nb-ref-number="59" id="idea59" data-nb-words="84" data-nb-chars="500">„Bylo to&nbsp;na&nbsp;radu mou, že&nbsp;sir Karel rozhodl se&nbsp;odebrati se&nbsp;do&nbsp;Londýna. Srdce jeho bylo, jak jsem věděl, zastiženo, a&nbsp;stálá úzkost, v&nbsp;níž žil, třeba by&nbsp;příčina její byla pouhým přeludem, měla zřejmě vážný vliv na&nbsp;jeho zdraví. Soudil jsem, že&nbsp;několik měsíců zábav městských bude účinkovati naň tak blaze, že&nbsp;vrátí se&nbsp;jako vyměněný. Pan Stapleton, obapolný přítel náš, kterýž rovněž velice se&nbsp;zajímal o&nbsp;stav zdraví Baskervillského pána, byl téhož názoru. A&nbsp;v&nbsp;tomto posledním okamžiku udála se&nbsp;katastrofa.</span></p>
          <p class="chunk" data-nb-ref-number="60" data-nb-words="110" data-nb-chars="649"><span class="idea" data-nb-ref-number="60" id="idea60" data-nb-words="110" data-nb-chars="649">„V noci, kdy sir Karel náhle skonal, poslal Barrymore, který mrtvolu jeho objevil, podkoního Perkinse jízdmo ke&nbsp;mně. Já&nbsp;byl ještě, ač&nbsp;bylo pozdě, vzhůru, a&nbsp;tak bylo možno, že&nbsp;jsem dostihl Baskervillský zámek již hodinu po&nbsp;oné události. Vypátral a&nbsp;zjistil jsem všechny ony události, jak uvedeny byly při výslechu. Sledoval jsem stopy dolů stromořadím, ohledal jsem místo u&nbsp;vrátek k&nbsp;močálu vedoucích, kdež, jak se&nbsp;zdálo, sir byl čekal. Všiml jsem si&nbsp;změny ve&nbsp;stopách na&nbsp;místě tomto, znamenal jsem, že&nbsp;není jiných ještě stop mimo stopy Barrymorovy na&nbsp;měkké půdě té, a&nbsp;na&nbsp;konec zkoumal jsem pozorně tělo, jehož až&nbsp;do&nbsp;mého příchodu nikdo se&nbsp;nebyl dotekl.</span></p>
          <p class="chunk" data-nb-ref-number="61" data-nb-words="67" data-nb-chars="426"><span class="idea" data-nb-ref-number="61" id="idea61" data-nb-words="67" data-nb-chars="426">„Sir Karel spočíval na&nbsp;své tváři, ruce měl roztaženy, prsty jeho ryly se&nbsp;do&nbsp;půdy, a&nbsp;tvář jeho byla zkřivena jakýmsi mocným vzrušením tak neobyčejně, že&nbsp;nebyl bych chtěl totožnost jeho ani odpřisáhnouti. Nebylo žádných na&nbsp;něm známek násilí fysického a&nbsp;to&nbsp;v&nbsp;žádném způsobu. Něco však konstatoval Barrymore při výslechu nesprávně. Pravil, že&nbsp;nebylo žádných cizích stop na&nbsp;půdě kolem těla nalezeného. On&nbsp;ovšem žádných nepozoroval.</span></p>
          <p class="chunk" data-nb-ref-number="62" data-nb-words="19" data-nb-chars="94"><span class="idea" data-nb-ref-number="62" id="idea62" data-nb-words="19" data-nb-chars="94">Pozoroval jsem je&nbsp;však za&nbsp;to&nbsp;já&nbsp;– v&nbsp;malé vzdálenosti od&nbsp;místa onoho, ale zcela jasné a&nbsp;svěží.“</span></p>
          <p class="chunk" data-nb-ref-number="63" data-nb-words="2" data-nb-chars="14"><span class="idea" data-nb-ref-number="63" id="idea63" data-nb-words="2" data-nb-chars="14">„Stopy nohou?“</span></p>
          <p class="chunk" data-nb-ref-number="64" data-nb-words="2" data-nb-chars="14"><span class="idea" data-nb-ref-number="64" id="idea64" data-nb-words="2" data-nb-chars="14">„Stopy nohou.“</span></p>
          <p class="chunk" data-nb-ref-number="65" data-nb-words="4" data-nb-chars="23"><span class="idea" data-nb-ref-number="65" id="idea65" data-nb-words="4" data-nb-chars="23">„Stopy muže aneb ženy?“</span></p>
          <p class="chunk" data-nb-ref-number="66" data-nb-words="20" data-nb-chars="112"><span class="idea" data-nb-ref-number="66" id="idea66" data-nb-words="20" data-nb-chars="112">Doktor Mortimer podíval se&nbsp;na&nbsp;nás na&nbsp;okamžik výrazem zvláštním a&nbsp;hlas jeho stlumil se&nbsp;až&nbsp;k&nbsp;šepotu, když odtušil:</span></p>
          <p class="chunk" data-nb-ref-number="67" data-nb-words="7" data-nb-chars="45"><span class="idea" data-nb-ref-number="67" id="idea67" data-nb-words="7" data-nb-chars="45">„Pane Holmesi, byly to&nbsp;stopy obrovského psa!“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pes_baskervillsky_split_005.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>